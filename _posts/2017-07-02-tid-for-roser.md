---
date: '2017-07-02 13:34 +0200'
layout: post
published: false
title: Tid for roser
---

Det tok ikke lang tid fra solen kom tilbake til rosene startet showet. De har stått på stedet hvil i lang tid, men med sol og varme spretter de ut en etter en. Alle mine roser er remonterende, det vil si at de fortsetter å blomstre utover sommeren og høsten. For å få flest mulig blomster, klipper jeg vekk de visne roseblomstene etter hvert. 

Queen of Sweden kjøpte jeg i fjor. Den har en nydelig farge, som går fra den fargen du ser på bildet, mot en litt blekere rosa etter hvert. Det sies at den tåler regn godt, så da passer den godt her i Bergen. 

![Queen of Sweden]({{site.baseurl}}/assets/img/Queen of Sweden 2017.JPG)

Klatrerosen New Dawn er også i gang og den er full av knopper. Gleder meg til fortsettelsen.

![New Dawn]({{site.baseurl}}/assets/img/New Dawn 2017.JPG)

<!--more-->

Stanwell Perpetual har lenge vært på flyttefot i min hage. Nå tror jeg at den har fått en permanent plass, for nå er planen at skal den få vokse fritt og henge over et nymalt stakittgjerde. Det er i hvert fall drømmen. Rosen har en fantastisk duft, men en rotete måte å vokse på. Bladene blir ofte veldig stygge og skjemmende, men den skal få en sjanse til.

![Stanwell Perpetual]({{site.baseurl}}/assets/img/Stanwell Perpetual 2017.JPG)

Sympathie har en nydelig rødfarge og en svak duft av sommer. Den er en frisk og fin klatrerose som nå begynner å få litt størrelse. Kraftige stilker som tåler noen skikkelige vindkast. 

![Sympathie]({{site.baseurl}}/assets/img/Sympathie 2017.JPG)

Klatrerosen Climbing Snow Princess kjøpte jeg i fjor, den har foreløpig ikke vokst så mye, men jeg får gi den litt mer tid. 

![Climbing Snow Princess]({{site.baseurl}}/assets/img/Climbing Snow Princess 2017.JPG)

Schneewaltzer er den eldste rosen i hagen. Den er en frisk og fin klatrerose. Det hender at knoppene går i ball i hvis det blir for mye regn og da klarer den ikke å sprette ut. Med de varme dagene denne uken, har den foreløpig klart seg fint. Når denne rosen, klematis og riddersporer blomstrer samtidig, er det et syn. I år har imidlertid sneglene hatt riddersporer som favorittmat, så de er ikke like flotte som før, men de fortjener å bli vist fram. Håper at flere vil komme etter hvert. 

![Schneewaltzer]({{site.baseurl}}/assets/img/Schneewaltzer 2017.JPG)

![Delphinium elatum]({{site.baseurl}}/assets/img/Delphinium elatum 2017.JPG)

![Ukjent Delphinium]({{site.baseurl}}/assets/img/Ukjent Delphinium 2017.JPG)

Selvfølgelig snek det seg inn en iris i dette innlegget også. Dette er nok den siste for i år. 

![Iris sibirica Gulls Wing]({{site.baseurl}}/assets/img/Iris sibirica Gulls Wing 2017.JPG)

I fjor lagde jeg meg et peonbed og flyttet rundt på de få peonene jeg har i hagen. I år er det derfor blitt lite peonblomstring, men en og annen blomst har overrasket. Denne har heller aldri blomstret før. 

![Ukjent Peon]({{site.baseurl}}/assets/img/Ukjent Peon 2017.JPG)

 




