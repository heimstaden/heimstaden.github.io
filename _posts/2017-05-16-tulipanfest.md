---
date: '2017-05-16 20:09 +0200'
layout: post
published: false
title: Tulipanfest
---

Tulipanene har hatt det travelt i år. Plutselig stod den ene etter den andre i blomst og ville vise seg fram. Da ble det rett og slett mye farger på en gang. Akkurat det vi trenger på våren.
Bilde av skråningen
Den botaniske tulipanen Tulipa Humilis Pulchella Violacea er liten men veldig søt. Plantet de i fjor og håper de vil komme tilbake til neste år også.
Mørke, nesten svarte tulipaner er lekkert. Her representert ved Tulipa Paul Scherer. Jeg har også plantet en rekke løk av Tulipa Black Hero, men den har en tendens til å bli borte ganske raskt. Paul Scherer ble plantet i 2012 og har kommet trofast igjen. 
Tulipan New Design ble også plantet i 2012 og her er det fortsatt noen som kommer igjen, selv om de er blitt litt færre.
Tulipa Ronaldo har jeg på tredje året, så den er jeg også godt fornøyd med. 
Tulipa Prinses Irene hadde jeg også bilde av i forrige innlegg. Her er en liten bukett av dem. De passer helt perfekt i Bergensværet for de tåler både regn og vind. De blir ca. 30 cm. 
Den som kommer øverst på favorittlisten i dag er Tulipa China Town. En helt spesiell tulipan med en hvit kant på bladene og en herlig kombinasjon av lyse rosa, hvitt og grønt. Plantet i 2013 og den har begynt å formere seg, selv om det går sakte. 
Og så er det noen som dukker opp her og der og setter farge på hagen. Svært velkomne er de selv om navnelappene for lengst er blitt borte.

Ønsker alle en fin 17. mai 
