---
date: '2017-10-13 18:50 +0200'
layout: post
published: false
title: Planter med dekorative blader Del 1
thumbnail: I%20skyggen.JPG
description: >-
  Har du noen skyggefulle plasser i hagen, vil mange av disse plantene trives
  der.  Her er det bladverket som står i fokus.
---

I dag har jeg lyst til å skrive om bladplanter. Bladplanter er planter som dyrkes først og fremst fordi de har et dekorativt bladverk. Det er rett og slett bladenes form og farge som er blikkfanget og ikke deres blomster, selv om de kan være fine de også. Mange av dem trives også i skygge og halvskygge og kan derfor være gode planter på vanskelige steder. Bedet nedenfor er rett under blåregnen og det er ikke så mye sol som trenger igjennom. Her er det en god blanding av både Heuchera og Hosta.

![I skyggen]({{site.baseurl}}/assets/img/I skyggen.JPG)

Langs østsiden av tomten har jeg et langt bed. Der har jeg plantet en rekke Heuchera eller alunrot i forkant av bedet. De blir ikke så høye og passer derfor godt her. De finnes i utrolig mange fargevarianter, så det har etter hvert blitt flere av dem. I juni og juli kommer de med sine beskjedne blomster som de sender opp som tynne spir. Mange av dem er ganske like, så det hender jeg går litt i surr med navnene. Disse visner ikke ned på vinteren, så de gir litt farge i bedene hele året.

![Heucherakant]({{site.baseurl}}/assets/img/Heucherakant.JPG)

![Heuchera Ginger Ale og Obsidian ]({{site.baseurl}}/assets/img/Heuchera Ginger Ale og Obsidian.JPG)

![Heuchera Shanghai]({{site.baseurl}}/assets/img/Heuchera Shanghai.JPG)

![Ukjent Heuchera]({{site.baseurl}}/assets/img/Ukjent Heuchera.JPG)

En annen bladfavoritt er hosta. De er det også mange ulike typer av. Fra de minste på ca. 20 cm til de største som kan bli over meteren høye. De danner etter hvert store tuer og kan bli riktig så omfangsrike etter noen år. Da kan de graves opp og deles og dermed har du mange flere planter. Fargen på blomstene er gjerne hvite eller lys lilla. De får en fin gul farge før de visner ned om høsten. Håper jeg ikke har gått surr i navnene her for det er så mange like her også. De første hostaskuddene som kommer opp om våren er så fine og dekorative. Sneglene kan være litt for glade i enkelte av dem, men de som har litt tykkere blader og er blågrønne på fargen får stå i fred her hos meg. Her er det i perioder veldig vått, så jeg synes at hostaene klarer seg forholdsvis bra. 

![Hostaskudd]({{site.baseurl}}/assets/img/Hostaskudd.JPG)

![Hosta June]({{site.baseurl}}/assets/img/Hosta June.JPG)

![Hosta Fire and ice]({{site.baseurl}}/assets/img/Hosta Fire and Ice.JPG)

![Hosta Halycon]({{site.baseurl}}/assets/img/Hosta Halycon.JPG)

![Hosta Lakeside Dragonfly]({{site.baseurl}}/assets/img/Hosta Lakeside Dragonfly.JPG)

Astilboides tabularis, Skjoldbronseblad får enorme blader med høye stilker med hvite blomster. Her har jeg tatt bilde fra undersiden. Du ser også planten helt til venstre øverst i bildet til slutt. Dette er på nordsiden av huset og her er det mye skygge. Enkelte av plantene får ikke noe sol, så dette er planter for skyggen.

![Astilboides tabularis]({{site.baseurl}}/assets/img/Astilboides tabularis.JPG)

![Nordbedet]({{site.baseurl}}/assets/img/Nordbedet 2017.JPG)

Flere bladplanter kommer i neste innlegg.

Ha en fin helg!

