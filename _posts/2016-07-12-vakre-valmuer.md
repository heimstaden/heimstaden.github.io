---
date: '2016-07-12 19:47 +0200'
layout: post
published: true
title: Vakre valmuer
thumbnail: Rosa%20peonvalmue.JPG
description: >-
  Valmuer hører sommeren til og på denne tiden pleier de å vise fram sine
  fantastiske former og fargeprakt.
---

Dette er bilder fra fjorårets blomstring, for i år har jeg ikke fått til disse vakre ettårige plantene. Heldigvis vet jeg hvorfor og kan forhåpentligvis lykkes bedre til neste år. Frøene er så bittesmå at jeg sår altfor mange. Da blir det for tett i krukkene og dårlig vekst, selv om jeg prøver å tynne ut også. De liker ikke å bli priklet og flyttet heller. I vår sådde jeg også rett på vokseplassen, men det fungerte dårlig på grunn av sneglene. Nå vil jeg heller prøve å så dem på senhøsten og kanskje jeg vil lykkes bedre med det. Trykker du inn på bildene blir de større.

![Rosa peonvalmue.]({{site.baseurl}}/assets/img/Rosa peonvalmue.JPG)

![Gammelrosa valmue.]({{site.baseurl}}/assets/img/Gammelrosa valmue.JPG)
 
 <!--more-->
 
Man blir rett og slett glad av disse blomstene, og selv om hver blomst ikke varer lenge, så kommer det flere blomster på hver plante. Sommerfølelse får man i hvert fall av disse plantene og alt på dem er dekorativt; bladverk, knupper, blomster og frøhoder. Det er helt utrolig hvor mye som får plass inne i knuppen.

![Peonvalmue i alle stadier.]({{site.baseurl}}/assets/img/Peonvalmue i alle stadier.JPG)

![Bristeferdig knupp.]({{site.baseurl}}/assets/img/Bristeferdig knupp.JPG)

![Fylt valmue.]({{site.baseurl}}/assets/img/Fylt valmue.JPG)

Det finnes mange forskjellige sorter valmuer og de finnes som både stauder og ettåringer. De fleste jeg viser her er en eller annen variant av Papaver somniferum, peonvalmuer og den røde Papaver rhoeas eller kornvalmue. 

![Valmuemix.]({{site.baseurl}}/assets/img/Valmuemix.JPG)

![Papaver rhoeas.]({{site.baseurl}}/assets/img/Kornvalmue.JPG)

Nå som sommeren har glimret med sitt fravær her i vest, får valmuene fra i fjor gi oss en deilig sommerfølelse.

![Sommerfølelse.]({{site.baseurl}}/assets/img/Et glimt av sommer.JPG)

Ønsker alle en god sommeruke!
