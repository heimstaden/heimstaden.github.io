---
date: '2017-10-15 15:25 +0200'
layout: post
published: false
title: Planter med dekorativt bladverk del 2
---

I forrige innlegg tok jeg for meg Heuchera og Hosta. Her er noen flere bladplanter jeg har i hagen.
En annen bladplante i hagen er Rodgersia eller bronseblad. Her har jeg to typer, Rodgersia Chocolate Wings med rosa blomster og Rodgersia podophylla med hvite blomster. Den siste får en nydelig rødfarge på bladene på høsten. Disse bør nok holdes litt i sjakk slik at de ikke får spre seg for mye. Disse tåler også skygge meget godt.

Stachys byzantina eller lammeøre er en artig plante der bladene kjennes ut som et lammeøre, mykt og loddent. Blomsterstengelen er også lodden og den får små rosa blomster oppover stengelen. Den blomster i juni-juli.  På bildet her har den ikke begynt å blomstre enda. Jeg synes faktisk den er finest uten blomster. Det skal finnes en sort som ikke har blomster også, men den har jeg ikke kommet over enda.

Andre planter med dekorativt bladverk er Oktoberbergknapp.  Den er en høstblomstrende plante, men hele sommeren har den et dekorativt bladverk som finnes i ulike farger. I år har jeg rett og slett fått dilla på disse og har utvidet med noen flere planter. Noen er veldig små enda, men jeg håper de overlever vinteren. På det første bildet under her har jeg plantet en mørkbladet oktoberbergknapp sammen med en rød og en hvit astilbe som har et bladverk som er helt annerledes enn oktoberbergknappen. Sammen med de smale bladene til irisen i bakgrunn får jeg her fine kontraster i bladverkene. Blomstene på irisen er jo også svært velkomne.  Når Oktoberbergkanppen blomstrer på høsten er den som regel veldig populær hos sommerfugler og humler. 

Jeg kan ikke skrive om dekorativt bladverk uten å ta med noen bilder av lønn. Hagen vår er ikke så stor, men noen busker og trær er det jo blitt plass til. Hadde den vært større skulle jeg hatt flere lønnetrær. I små hager kan det derfor være praktisk med noen prydlønn som ikke blir så store. Her har jeg en japansk lønn som er merket Acer Palmatum Atropurpureum. Nå har den fått en flott høstfarge på. I tillegg har jeg to andre som har en mer gulgrønne blader med litt rødt i kanten. Flotte farger hele sesongen, men de tåler nok ikke så godt harde vintre. 

Andre litt større planter og busker er klatrehortenisa og rødkattebusk. På bildet her har også Marikåpen sneket seg inn med skyer av limegrønne blomster. Den har også fine og dekorative blader. Den kan fort spre seg og bli mange, men de er lette å luke bort.

En annen busk som også må nevnes og som jeg har vist bilder av flere ganger er Pieris, Forest Flame. Bladene på de nye årsskuddene blir røde, så den er et syn om våren. På første bildet ses mange ulike fargenyanser og på det andre bildet er det nærbilde av de første skuddene med en mye sterkere rødfarge. Den er en surjordsplante, men hos meg har den klart seg med helt vanlig hagejord. Den blir oppgitt til å klare H3 flere steder, men enkelte mener at den kan klare opp til H4.

Den siste jeg vil ta med er en sommerblomst som jeg sår i begynnelsen av mars. Ricinus communis eller oljeplante har et fint bladverk gjennom hele sesongen.

